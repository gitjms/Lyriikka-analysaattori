Syyllinen mies
 Hänet ammutaan. Hän on syyllinen mies.
 Hän katsoo ääneti meihin ja meistä pois.
 Hän antaa silmänsä minulle ja käskee: katso!
 Ja silloin näen, kuka myöskin on syyllinen mies.
 Syyn rautarengas on ranteessa kaikkien meidän.
 Me kaikki, jotka silmäni nähdä voi,
 Syyn velkaorjat olemme, kahlitut häneen.
 Ja tuntomme sotajoukko saartaa meitä.
 Mutta yksi meistä on murtanut kuolemanrenkaan.
 Näen, kuinka hän riisuu likaiset vaatteet yltään.
 Syyn siipien varjosta hän astuu valoon.
 Näen uudet kasvot nuo: hän on ryöväri ristinpuussa.
 hän on veljeni, syyllinen mies, joka ammutaan.
 ME
 Me, tomun tomu, saimme elämän.
 Suin, sieraimin ja silmin juomme sitä
 kuin mehiläinen yrtin mettä juo,
 vaikk' yrtin okaat punertuvat verestämme.
 Ah, suurin kipumme on täynnä siunausta,
 tuo syvä arpi meissä, kallis todistus:
 me suutelimme suulle polttavalle,
 hänt', Ainoata, jota rakastamme.
 Ja kun me lähestymme sydänt' Elämän
 kuin pisarainen hänen suonissaan,
 myös oma valtimomme tulvii elämää,
 olemme rikkaat lailla Jumalan.
 Me sormin kosketamme maata, ja se kukkii.
 Ja ihmisveljiemme tomusydämiin
 me puhallamme, ja ne ihanasti värähtävät
 kuin sydän ensi ihmisen, kun sieraimissaan
 hän tunsi hengityksen jumalallisen.