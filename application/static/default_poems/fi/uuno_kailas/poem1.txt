Mysteerio
 Yön, kuutamon hetkenä kalmistoon
 minä hartaana, hiljaa hiipinyt oon.
 
 Ei toinen ihminen milloinkaan
 tämän astunut portista hautausmaan.
 
 Minä vierailta silmiltä vartioin
 sen hautoja, jotka ma itse loin.
 
 Ne haudat on hautoja ystäväin,
 missä jokaisessa on itseäin.
 
 Niissä talletan aarretta kalleintain:
 oman sieluni lapsia, muistojain.
 
 Joka yö näin toivioretken teen
 tähän kalmantarhaan hiljaiseen.
 
 Se mulle on pyhiinvaellus,
 Se on kirkonkäynti ja rukous.
 
 Tulin taas. Nimet muistojen kalleimpain
 lumivalkeista marmoriristeistä hain.
 
 Ja ne nousivat haudasta vainajat
 ja kaikki ne aarteita antoivat.
 
 Joka muistoa hiljaa siunaten,
 Joka kummulle laskien — seppelen,
 
 — kunis kalmiston nurkassa säpsähtäin
 minä viimeisen, hyljätyn haudan näin.
 
 Minä kasvoni peitin ja kalpenin,
 kuin kuoleva mies minä vapisin.
 
 Niin valtasi tuska mun yllättäin,
 kun mustimman muistoni haudan näin.
 
 Sitä kumpua painoi kirous,
 siinä nukkui riettahin rikkomus.
 
 Tämän vainajan hiljan — muistelin —
 kuin koiran ja haaskan hautasin.
 
 Edes kurjinta ristiä lauseineen
 minä pystyttänyt en haudalleen. —
 
 Liki käyn. Kukan oudon ja ihmeellisen
 näen nousevan hiekasta, kummun sen.
 
 Sen lehdet on mustia niinkuin yö,
 kuin kauhu, mi syntistä sielua syö.
 
 Se hetkessä suurtuu ja — ihme oi! —
 verenkarvaisen terän se auki loi.
 
 Kuin myrrhaa ja nardusta huumaavaa
 se tuoksunsa sauhua suitsuttaa.
 
 Se on vienoa niinkuin kaipaus,
 Se on kirvelevää kuin katumus.
 
 Sen hurmasta sieluni humaltuu
 ja se niinkuin mettinen kurkottuu
 
 kukan luottia kohti... Taas ihmeitä nään:
 terä nyt jo on vaihtunut hedelmään.
 
 Näen marjan oranssinkarvaisen.
 Se on keskellä liekkien vihreiden.
 
 Minä tutkainta vastaan potkia koin,
 mut kiusaus voitti: ma mehua join...
 
 Oi taivaat ja suitseva helvetti, oi
 sitä tunnetta, minkä se myrkky toi!
 
 Kuin liekki ja leimaus pitkäisen
 läpi tunki se luitten ja ydinten.
 
 Minä voivotin riemussa, hurmassain,
 minä nauroin tuskasta kiemurtain.
 
 Ja mun yllätti sieluni uupuneen
 uni raukea. Vaivuin horrokseen — —.
 
 Mitä seurasi sitten, en muista lain.
 Lihan sieluni jätti, sen tunsin vain.
 
 Tuhatvuosiksi syöstynä pimeyteen
 joka hetki ma karkotin vaikeuteen
 
 kunis vihdoin käsky annettiin
 ja sidotut silmäni aukaistiin.
 
 Tien oudon ja outoja näkyjä näin.
 Kävin, heikko, ma vahvuuden lähteitä päin.
 
 Valotulvassa mun koko sieluni ui.
 Minä katsoin ja silmäni huikaistui...
 
 *
 Kai unta ma näin. Olen valveilla nyt.
 Mut olen kuin uudestisyntynyt.
 
 Oi Tuska, nyt oon sinun voittajas,
 käyn vapisematta vastahas
 
 kuin oisit sa toisen tuntema vain,
 kuin käynyt et ois minun sielussain.
 
 Oi synti ja rikkomus riettahin,
 olet pesty pois. Sinut sovitin. —
 
 Ja haudalle muistoni mustimman,
 minä pystylän temppelin valkean.
 
 Sitä kumpua painoi kirous.
 Mut temppelin nimi on Siunaus.