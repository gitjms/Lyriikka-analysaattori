Olin nuori
 Olin nuori. Ja kasvoin harmajin,
 sinipunervin silmänaluksin
 minä arkana kouluun kuljin.
 Oli rehtori vanha ja viisas mies.
 Monet kerrat pelkäsin, että hän ties,
 mikä syy minun mieltäni painoi.
 Ja kotona täti, hän katsoi niin
 minun silmäini lastenkamariin,
 että pakenin pois ja itkin.
 Minä toisilla nuoret kasvot näin
 ja vihasin omaa itseäin
 ja kipeää elämääni.
 - Ah, silloin tietänyt vielä en,
 että tuskan saappailla samoten
 ei kuljeta tietä turhaan.
 Sen ymmärsi mies. Ja on rakastamaan
 hän sitten oppinut nuoruuttaan
 ja omia arpiansa.