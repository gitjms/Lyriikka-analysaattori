Laulu aalloille
 Uni oot, meren sielusta noussut.
 Sua, aaltoa, tuuli vie.
 Meren äärellä paateen ehkä
 kivirintaan päättyy tie.
 Olet uupuva kuin sua ennen
 meren laps moni uupunut on.
 Mut haudalles taas meri nostaa
 vesivarsojen karkelon.
 Meren leikissä leikit myötä
 meren kehtoon raueten
 kuin kupliva hetki, mi raukee
 ajan helmaan ikuisen,
 kuin mieleen syntyvä laulu,
 sisar sun, meren tyttären:
 sekin uupuu kesken - on pitkä
 tie rintaan ihmisten.
 Sen tahto on yhtyä sentään
 meren lapsien karkeloon
 ja läikkyä, kuplia, lyödä
 kivirintaan kallioon.
 Ajan loppuun leikkisi, laine,
 on ylpeän-turha näin,
 vaan riemuiten, juopuneena,
 sen leikit sä, kimmeltäin.