Luominen
 Yhä luominen jatkuu. Ja syvien vetten päällä
 yhä Henki käy. Ja hän samoo pimeään.
 Syvä, autio tyhjyys niinkuin nukkuja herää
 hänen henkäyksestänsä elämään.
 Me lapset vihreän maan, yhä päämme päältä
 me kuulemme suurten siipien huminan.
 Käy sankari tietään, voittolaulua laulain:
 Elo jalkansa astuu niskalle Kuoleman.
 Yhä painiskelee Olemattoman kanssa
 käsivarsi luova, uusia aavistain
 ja hahmoitellen kauniita maailmoita.
 Yhä riemu karttuu pöydässä jumalain.
 Yhä luominen jatkuu. Ja syvien vetten päällä
 yhä Henki käy. Ja hän samoo pimeään.
 Hänen anturoittensa jäljistä syntyy linnunrata,
 ja hän kylvää aurinkoja käsistään.