Peitetyt kasvot
 Minä usein unessa miehen nään,
 joka kasvonsa peittää -
 hän ääneti seisoo, ja käsillään
 hän kasvonsa peittää.
 Mitä pelkää hän, mitä kaihtaa hän,
 miks kasvonsa peittää?
 Näyn jonkin nähneekö hirveän,
 siks kasvonsa peittää -
 vai säikkyykö omaa sieluaan
 ja kasvonsa peittää -?
 Hän on kalpea, ei puhu milloinkaan,
 mut kasvonsa peittää.
 - Hän on varjoni, yöllinen, valju mies,
 joka kasvonsa peittää.
 Ketä painaa syyllisen tunnon ies,
 todet kasvonsa peittää.