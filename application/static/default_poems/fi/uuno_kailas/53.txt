Onnellinen
 Oli kadulla ajettu lapsen yli.
 Hänen ruumiinsa virui vielä maassa
 avosilmin kuollein ja huulilla verta -
 soma poikanen mekossa ruudukkaassa.
 Oli kuin olis hiljaa värähdellyt
 tuo hento nilkka ja kalvas ranne.
 Katukivillä, vieressä ruhjotun rinnan
 oli pieni sauva ja leikkivanne.
 Eräs nainen parkaisi, pyörtyi - äiti.
 Me kaikki katsoimme hiljaisina.
 Ne veivät jo ruumiin. Ja katukiviin
 jäi verta; ne kiilsivät niljaisina.
 Menin, melkein nyyhkytin: Onnellinen!
 Hän on lähtenyt puhtaalla lapsenmiellä
 sukupolvien Via Appialta.
 - Oman mustan varjoni näin mä tiellä.