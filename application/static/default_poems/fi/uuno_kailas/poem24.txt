Ovella
 Hankin lähtöä, — seisatun,
 ovi hiljaisen kammioni,
 tahtomattani luonas sun.
 Lausun: Vartija kohtaloni —
 
 Lukemattomat kerrat ennen
 astuin ylitse kynnyspuun,
 kaipuun teille ja taisteluun,
 pettymykseen ja riemuun mennen.
 
 Mutta nyt, ovi, rivallasi
 käsi tuokion viivähtää.
 On kuin, hunnutettuna pää,
 seisois norna sun takanasi.
 
 Ovi, aukeat kaukaisuuteen,
 ovi, mysterioihin viet:
 luotas lähtevät kaikki tiet
 päälle maan — sekä maahan uuteen.
 
 Tähti-sillat mä unelmista
 tässä huoneessa huimat loin.
 Tässä suutelin, pohjaan join
 myrkyn maljoista huumaavista.
 
 Kerran täältä on lähtenyt
 askel kerkeä, ikävöiden
 kuultoon aamujen, lumoon öiden.
 — Toisin, toisin on kaikki nyt.
 
 Sillä lyötynä sydämeen
 palasin ylitse kynnykseni.
 Enkä toipunut ennalleni
 kerran lyötynä sydämeen.
 
 Olen vaiheilla kuolon, elon
 siitä hetkestä hoippunut.
 Mennyt, tullut ja mennyt — mut
 mustat ylläni siivet Pelon.
 
 Joskus vapisen huoneessani
 niinkuin haudoilla vavistaan.
 Kyyhky, lentänyt ikkunaan,
 kysyy kuollutta nuoruuttani.
 
 — Ovi, maailman kahden raja,
 salaisuuksia vartioit.
 Tänne kuoleman päästä soit.
 Mutta missä on vapahtaja?
 
 Mitä voittaa ja menettää
 vielä, nornani, täytyy minun?
 Harmaa huntu on päässäs sinun.
 Ethän, silmäni, vaaksaa nää.
 
 Mitään, tieto, et ilmi saa,
 turhaan hapuilet avaruudet, —
 salaisuuksien salaisuudet
 kuinka saattaisit aavistaa.
 
 Mutta piirissä varjojen,
 muiston joukkion, pahain töiden,
 kiirasvuoteella pitkäin öiden
 enää viipyä jaksa en.
 
 Tahdon etsiä vapahtajan,
 etten nääntyisi kokonaan.
 Käännyn menneestä tulevaan
 yli maailman kahden rajan.
 
 Jääkää, ystävät, pitoihinne.
 Olen uupunut maailmaan.
 Kaipaan orjuuden maasta sinne,
 missä kahleeni riisutaan.
 
 Matkaan, sieluni kohtaloon!
 Janon tähden, ja tuskan tähden
 tielle, sokea, unta nähden!
 Ovi, kiertänyt ripaas oon.