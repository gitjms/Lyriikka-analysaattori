Purjehtijat
 On syvyys allamme kuin lohikäärmeen suu,
 kuin syli Atlantin - me vajoamme.
 Niin kiiluu alta pilvipäärmeen kuu
 kuin silmä paholaisen - voittajamme.
 Ja voimamme kuin masto katkeaa.
 Jo kirves kauan vartoi juurellamme.
 Lyö salama. Ja taivas ratkeaa.
 Me tyhjin silmin sitä tuijotamme.
 Kas, elonlaivan purjehtijat hullut on;
 lie helle syönyt pään ja tunnon heistä.
 Ja liha juopuneeksi tullut on.
 Ihanne putoaa kuin suomus meistä.
 Ja pelastummepa tai hukumme,
 me emme koskaan näe kotirantaa.
 Ei meitä Kuolonmaassa tunne sukumme,
 kun aavelaiva meidät sinne kantaa.