Vanha maa
 Maata katso, Äiti, katso tytärtäsi:
 myöhä rintalapses käynyt vanhemmaks on sua itseäsi!
 Itse synnyt, sytyt joka aamu hehkuun uuteen,
 uuteen nuoruuteen ja häikäisevään valon-ihanuuteen.
 Maa, sun tyttäres, on vanhuutensa runtelema, taudin lyömä,
 syksyn-kuumeinen, jo kaikelt' ytimeltään madonsyömä.
 Tähtirakkautes hyljäten ja kupeeltasi luopuin
 on se syvään langennut, Kuun peikonhyväilyistä juopuin;
 raiskattu on, vereen, tuskaan tahrattu on tyttäresi -
 kiedo, Äiti jumalallinen, jo pilvi sureville kasvoillesi!
 Lahjaas kalleintakin - kulmillansa lauIun kimmellystä
 hylki tyttäres: niin vihas sydämensä hengitystä.
 Älä katso, Äiti avaruutta syleilevä, tytärtäsi:
 häntä kiroten myös kirota sun täytyis itseäsi!