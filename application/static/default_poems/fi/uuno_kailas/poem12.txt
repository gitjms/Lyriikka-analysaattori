Vaeltajan oodi
 Kahtahalla on kotipaikka sulla:
 toinen kehto on sekä hauta toinen.
 Vierahissa kuljet sa kaiken matkaa
 toisesta toiseen.
 
 Mutta sentään on jano sulia lentoon
 Sallimuksen, äitisi, kämmeneltä
 pilviteille, miss' oman siipes isku
 tietäsi aukoo.
 
 Sillä tiedät: on oman matka yksin,
 kaikki muu on äitisi kämmenellä.
 Tahdot, kaiken-nälkäinen, lentos piirin
 ohjata loitos.
 
 Kaukaisuuden tuon, mikä silmään siintää,
 maiden ääret, myös arot valtamerten,
 taivaan tähti-tunturit — kaiken mielit
 luonasi nähdä.
 
 Siivet pilven kylkihin arveluitta:
 taipaleella saat tuta kaikki tunnot!
 Ties on vaaksa, mutta se vaaksa määrää
 kohtalos juoksun.
 
 Kuullen maanituksia Paanin huilun
 pilviteiltä jos kevätlehtoon suostut,
 valkokaulaa kietonet lähteen luona
 nauravan neidon.
 
 Seppelpäänä kulkenet laakson juhliin,
 maijat juoden, juopuen. Huomenissa
 lähdet jälleen: saa veres liekehtimään
 taistelun vaisto.
 
 Vastavoimat vaanivin, huimin pyörtein
 tielläs kohtaat. Saat tuta tuskan nielut,
 päivänpaiste-tuokion pienet riemut,
 tappion rauhan.
 
 Katsot ympärillesi: aavikoita.
 Hiljaisuutta kuuntelet, yksinäinen.
 Itses silloin näät sinä ensi kerran
 silmästä silmään:
 
 aavikoita sielläkin, hiljaisuutta;
 askelista on veriläikät jääneet;
 kaiken yllä on syvä iltarusko:
 Kuoleman silmä.
 
 Siivet pilven kylkihin arveluitta:
 kohta saavut äitisi kämmenelle!
 Ties on vaaksa, mutta se vaaksa kulkee
 outoa maata.