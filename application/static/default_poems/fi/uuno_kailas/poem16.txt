Karavaani
 Tien lapsia olemme, matkaan syntyneitä,
 karavaani-heimoa retkellä elämän.
 Ja ei tule koskaan loppua matkallemme,
 vaelsimmepa auringon alla tai pimeän.
 
 Yli ikuisuuden hietikon valkenevat
 monenkaltaiset päivät, paahtein ja keitahin;
 me nauramme, juomme ja suutelemme — taikka
 sudet tuskan saartavat meitä laumoin nälkäisin.
 
 Vaan eteenpäin, ohi päivien kaikenlaisten
 karavaania vie iankaikkinen kaipaus.
 Ei, ei tule koskaan loppua matkallemme,
 ja sen määränä liene vain jokin kangastus.
 
 Tosin loppuvat kerran askelet vaeltajilta,
 kukin vuorostaan on nukkuva syliin maan.
 Vaan katso: kaikki he kuitenkin mukana ovat,
 nekin, joiden tomu on uupunut vaeltamaan.
 
 Mit’ on parhaintamme syntynyt rakkaudesta
 rikastuttaen, kaunistaen elämää,
 tomustamme se erkanee ja ikuisesti
 karavaani-heimon sielussa kimmeltää.
 
 Näin uusia polvia entiset saattelevat —
 tie, etsintä niillä on kaikilla yhteinen,
 näyt yhteiset, sama kaipaus kauemmaksi
 ja Kohtalo matkasauvana kaikkien.