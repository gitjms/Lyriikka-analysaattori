Punajuova
 Peto rotkoonsa hiipi ja rintansa haavoja nuoli,
 erämies jotk' ampui - Kohtalo - kauan sitten,
 peto rotkoonsa hiipi ja rotkonsa rauhassa kuoli,
 Punajuova jälkeen jäi: vana askelitten -
 vana askelitten, jotka hän, kontio, astui,
 kun korpea kiersi ja Turjan tunturit nousi,
 laki laakea joiden taivahan pilvissä kastui,
 vana hengenmahdin, mi aavimmat aavat sousi.
 Punajuova, kauneus, jäi: yhä tuulin helää -
 kuin Luojan polvilla kaikuis - kannel pyhä;
 sen soitossa korven koko henki elää,
 mätäs, metsä ja pilvet laulavat siinä yhä.
 Hän on kuollut, korvenhaltia, mut ei muisto huku
 sitä vaalii kansa taatoista lastenlapsiin.
 Hänen kanssaan kuollut lie koko kontioitten suku
 siks jäätyvät kyynelet kuusten naavahapsiin.
 - Ei, ei! Punajuova jäi ylös otsalle taivaan:
 kas, sinne on pirskahdellut kontion verta!
 Ei kuollut rotkossansa hän haavojen vaivaan,
 kotipolkua vain hän on mennyt päin sinimeri.