Valkoinen lintu
 Se valkolintu povessain
 asusti kauan, pesässään.
 Ei sitä nähnyt yksikään,
 sen tunsin minä vain.
 Lens Unten Maahan kaukaiseen,
 se siivin kuulumattomin,
 niin häikäisevän valkoisin -
 ja palas pesälleen.
 Toi hunajaa se nokassaan,
 kun janosin ja nälkää näin,
 se ruokki minun sydäntäin
 kuin emo poikastaan.
 Ja uuvuttaissa tuskan muun
 se kantoi lehvää öljypuun.
 Se lensi eikä levännyt. -
 Vaan missä on se nyt?
 - Paennut. Kerran retkeltään
 se palas luokse sydämen
 ja - liudat haaskalintujen
 se näki pesällään.
 Ja valittaen hiljaa niin
 se lensi taivaan auteriin,
 se lensi eikä levännyt -
 ja poissa on se nyt.