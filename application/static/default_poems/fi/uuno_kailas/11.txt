Enkeli
 Tuli kaunein kaikista enkeleistä
 minun lohduttajakseni päälle maan.
 Nyt vast' olen ihminen: mulle
 hänen kauttaan kaikki annetaan.
 
 Hänen luokseen lentävät laulut
 kuin pienet linnut riemuiten.
 Hänen ruumiinsa on kuin sielu
 ja sielunsa taivaan kaltainen.
 
 Kuin unista suloisista
 hän on astunut aineen maailmaan.
 Hänen hentoa olkaansa vasten
 pään painan nyyhkivän, autuaan.