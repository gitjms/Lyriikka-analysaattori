Aphelium
 Minun vuosmyriaadeja sitten
 avaruuksiin yöpyvän nähtiin.
 Ah, arvaamattoman pitkä
 tie täältä on muihin tähtiin.
 Isä aurinko, armaat turhaan
 valonuolesi jälkeeni ammuit.
 Yö loitos vei minut teilleen,
 kunis taakseni melkein sammuit.
 Nyt ei edes kaikuna kuulu
 elon rannoilt' aaltojen pauhu.
 Tääll' Yön jääkasvoilta huokuu
 iankaikkinen tyhjyys, kauhu.
 Olen kylmä. Vertani hyytää
 tämä äänetön kuoleman aatto.
 Ylt'ympäri jäässä on lapses -
 mua lämmitä, lämmitä, taatto!