Elämän ylistys
 Näytä minulle kasvosi läheltä, Elämä.
 Suo minun palvoa niitä silmilläni.
 Katso, olen rakastava niitä,
 Vaikka ne olisivat rumat.
 
 Ruoki minua henkesi tulella, Elämä.
 Astu suuni kautta ja sieraimistani sisään.
 Sillä se ihminen, jota ei väkevä tulvasi
 Tempaa mukaansa matkalle
 Ikuiseen mereen,
 hän on vain seisovaa vettä
 ja mätänee.
 
 Opeta minua, Elämä,
 että minä osaisin avata sydämeni sinulle,
 kun sinä palavassa pensaassa puhut.
 Sillä sinun äänesi on sydänten kuolema ja elämä.
 Ei ole sääli sitä sydäntä,
 Jonka sinä ristiinnaulitset omin käsin
 Tahi joka musertuu rautaisen anturasi alle:
 Sillä sen sydämen mitta on täysi.
 Voi sitä sydäntä,
 Tuhannesti: voi sitä sydäntä,
 Joka ei koskaan maistanut sinua, Elämä,
 Jumalan matojen ihana ruoka.