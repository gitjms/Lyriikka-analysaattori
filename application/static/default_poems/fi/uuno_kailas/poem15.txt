De profundis
 Viel' äsken uskoin: nyt on tieni avoin,
 ja vuoret odottavat huipuin sinisin —
 Sisyphos, veljeni, sun varjos tavoin
 taas suistuin rotkoihin.
 
 Siis vietän elävältä peijaiseni,
 ja, madot, atrialle olkaa kutsutut!
 Te syökää, syökää, kunnes ydinteni
 on mehu kuivunut!
 
 — Vaan sitten, aurinko, kun ylle pääni,
 tään rotkon ylle sytyt, silmän näkee mun,
 niin huutaa lahonneiden luiden ääni:
 Täss' olen — poikas sun!