Intialainen kuvitelma
 Narayana,
 kaunis ruskea jumala,
 lepäsi eräänä aamuna
 vienosti läikehtiväisessä meressä
 lumpeenlehdellä,
 lähellä taivaan seinää.
 Ja Narayana katseli meren yli
 uneksivin, maailmoja-käsittävin silmin.
 Hän näki silloin loitolla korallisaarella
 Meren tyttären leikkivän hiuksillaan.
 Narayana kutsui.
 Ja jumalatar saapui tuulenhenkien myötä.
 Ja nuori ruskea jumala
 rakasti valkoista meren ja ilman tytärtä
 palavalla rakkaudella.
 Ja jumalien rakkaus nostatti meressä myrskyn.
 Ja aallot heittivät helmiä taivaan kattoon.
 Vihdoin jumalat nääntyivät rakkaudesta.
 Ja jumalatar vajosi merenhenkien syliin,
 uupuen uneen.
 Ja Narayana lepäsi lumpeenlehdellä raukein jäseni
 Sitten hän ojensi toisen säärensä veteen.
 Ja lukemattomat pienet kultakalat
 hypähtelivät Narayanan nilkan yli.
 Ja ihmiset nimittivät niitä
 sateenkaareksi.
 Sitten Narayana kääntyi
 ja katseli syviin vesiin.
 Nyt hän huomasi
 kaikki ne merimiesten sielut,
 jotka hän äsken uhrasi rakkaudelleen.
 Kaunis lempeä jumala
 murehti niitä,
 kokosi ne merestä,
 pani ne uuteen kuoreen
 ja lähetti ne jälleen elämän kilvoitukseen.
 Aurinko vaipui mereen.
 Ja tähdet alkoivat kiilua taivaan katossa.
 Narayana poimi niitä oikean kätensä täyteen
 ja pudotteli niitä sormiensa lomitse mereen,
 jossa ne hohtivat niinkuin Meren tyttären silmät.
 Ja nuori väsynyt jumala
 katseli uneksuen tähtien vajoamista,
 kunnes nukkui lumpeenlehdelle, lähelle taivaan seinää.