Trubaduuri
 Koko yön olen valvonut vuoteellain,
 ja tullut on aamun hetki.
 Kävi luoksesi, kallis, huimimpain
 ajatusteni toivioretki.
 Ne kulkivat niinkuin ruhtinaat,
 aron prinssit juoksijoillaan
 sinun luoksesi, kallis, ne uskaliaat,
 punakauhtanat hartioillaan.
 Sinut, armaan, löysivät vuoteeltas
 ne yössä himmenevässä.
 - Miten kimmelsi mustat suortuvas,
 mikä tuoksu hipiässä! -
 Ja ne, vuoteesi viereen polvistuin,
 sanat mielettömimmät sanoi,
 punahuulin ne kuiskivat, kuumin suin,
 janon-sairain silmin ne anoi.
 Käsin kietoivat hellin ja kuumeisin,
 rakas, hentoja polviasi,
 suin etsivät kyltymättömin
 sinun suutasi, rintojasi.
 Povin autuaallisin uuvuttain
 sinä kutsuit ne riemuun varmaan. -
 Koko yön olen valvonut vuoteellain
 - koko yön olin vierellä armaan.