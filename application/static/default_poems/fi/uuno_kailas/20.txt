Pronssia
 Sinun voimasi kietoi minut
 — sinä tuntemattomin —
 kuin ois mua kahlehtinut
 käsi julman enkelin.
 Olin ihminen ennen,
 verta ja luuta ja lihaa.
 Sydämelläni ruokin
 rakkautta ja vihaa.
 
 Elon silmillä nähdä
 saatoin, ja korvilla kuulla,
 käsin tarttua käteen,
 nauraa ja itkeä suulla —
 
 kunis Kohtalo kerran
 sauvalla koski — ja siksi
 ovat kasvoni tulleet
 iäti-paatisiksi.
 
 Kova, ankara pronssi
 sieluni muotoa peittää.
 Nyt en yltäni koskaan
 voi sitä kaapua heittää.
 
 Kuva en ole kuollut:
 uumenissani sykkää
 sydän liekehtiväinen —
 mutta sen tuska on mykkää.
 
 Erämaass' olen sfinksi,
 luonani leijonat huhuu.
 Olen äänetön — mutta
 kauttani Kohtalo puhuu.