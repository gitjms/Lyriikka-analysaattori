Contemplation
 Ei seesty pääni päällä,
 tuo vanhat pilvet päivä uus.
 Ja joka päivä täällä
 on pieni ikuisuus.
 
 Se viipyy ovellani
 kuin köyhä vaimo, menee pois, —
 tai on, kuin unistani
 se nousis, aave ois.
 
 Ei mitään antaa saata
 se mulle kuolleen-käsistään.
 En taivast' enkä maata,
 vain pilvipiirin nään.
 
 Ei haihdu se, ei seesty;
 uus päivä vanhat pilvet tuo.
 Ei vaaksaa elo eesty —
 vain virtaa ajan vuo.
 
 On tullut, elämäni,
 suur päivänseisaukses sun.
 Kuin saarta, sydäntäni
 nyt — jälkeen aaltoilun —
 
 on varjo-elon meri,
 niin liikkumaton, syleillyt.
 Ei suonten viini, veri,
 kuin ennen polta nyt.
 
 Maan ruohoja ja puita
 maan kevät kutsuu elämään
 ja veljiäni muita, —
 mä lehdettömäks jään.
 
 — Mut, elämäni, pitää sun
 päivänseisausta suon.
 Vaikk' etsii silmä itää —
 ei äärelt' ajan vuon.
 
 Ei kiidä aamun huomaan
 sen katse, hetkeen tulevaan.
 Ei usko aallon tuomaan
 se onneen, sattumaan.
 
 Pois toivon kuplain luota
 ja aamun rantain päilyväin
 se kääntyi toista vuota
 ja toista itää päin.
 
 Ei aika mulle antaa
 voi mitään vieraan-käsistään.
 Nyt kohtaloaan kantaa
 vain sydän itsessään.
 
 Ei ilmiöiden meri
 sen rantaa huuhdo houkuttain.
 Se hiljaisuuden peri
 ja kuulee sitä vain.
 
 Jos sille siintelevät
 viel' aamut, taivaan sinisyys,
 on itselleen se kevät
 kuin ollut on se syys.
 
 Se, saari meren syvän,
 on näkinkengän kaltainen:
 jos luo se helmen hyvän,
 luo kivustaan se sen.
 
 Kuin siemenien suku,
 jok' elää kuolemisessaan,
 se nukkuu — eikä nuku:
 juo voiman unestaan.
 
 Ja kerran tuskaa vailla
 se herää uuteen elämään —
 nyt mykän huilun lailla
 vain vartoo säveltään.