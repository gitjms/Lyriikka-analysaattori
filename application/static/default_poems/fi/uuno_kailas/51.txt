Kulkue
 He tulevat vastaani iltaruskon aikaan,
 he tulevat työstä, he tulevat tehtaistaan.
 Noki niinkuin naamio kasvoilla; siinä on vakoja hien.
 Ja kaikkien selkä on painunut kumaraan.
 Niin, kumarassa he käyvät - niinkuin kaikilla heillä
 jokin näkymätön, raskas taakka ois.
 Ja heillä on suuret, riippuvat, känsäiset kädet.
 Ne riippuvat kädet, ne antoivat voimansa pois.
 Ja heillä on kaikilla huulet tiukasti kiinni.
 Ja silmät hiipuvat, hiipuvat liedessään;
 savun, työpajan sauhun viipyvän niissä vielä
 kuin himmeän, liikkumattoman kaihen nään.
 Niin tulevat vastaani iltaruskon aikaan
 he riippuvin käsin - ja menevät jonnekin, pois.
 Ja kumarassa he käyvät, niinkuin kaikilla heillä
 jokin näkymätön, raskas taakka ois.
 Miks silloin muistankaan kuvan, lasna jo nähdyn:
 tuhat orjaa louhoskiveä kiskovaa.
 Miks syvään tunnen vain tämän: Väärin, väärin.
 Miks huutaa mielisin: Anteeksi antakaa!