Sairaalan ikkuna
 Minä kuulin kaukaa jostain
 kadun äänien kohisevan.
 Ja, sairaan pääni nostain,
 läpi ristikkoikkunan
 näin kuultavan taivaan sinen
 ja kullan ja purppuran.
 Oi veljeni, ihmeellinen
 oli kauneus kaiken maailman!
 
 Oksat puun
 kurottuivat iltaan säteilevään.
 Ensimmäiset hiirenkorvat kevään
 niissä näin.
 Ilma tuoksui, kukaties...
 
 Harmaahapsi,
 sinimekko mies
 maata kuokki.
 Lapsi
 kaunis lailla enkelin
 vaalein kutripäin
 kyyhkysiä ruokki.
 
 – Tuolla, tuolla
 portti on ja tie,
 joka onnellisten luokse vie.
 Elämä on siellä.
 Autuaallist' olla ois
 vaeltaja tiellä – –
 
 Elämä – oi, outo sana.
 Tääll' on Mana.
 Ristikoiden tällä puolla
 elämä on vitkaan kuolla
 elämältä,
 haudattuna olla elävältä – –
 
 Oi kuultoa taivaan sinen
 ja kullan ja purppuran!
 Miten ihanan tuskallinen
 oli kauneus maailman,
 kun katselin kuilun takaa
 sitä, paareilta kuoleman!
 – Minut hautaan kuljettakaa!
 minä nyyhkytin ääressä ikkunan.