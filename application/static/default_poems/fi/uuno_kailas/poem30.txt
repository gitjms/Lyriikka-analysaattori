Noli Me Tangere
 On katkeruuteni niinkuin sammalkaihi
 syvän lammen silmäkalvolla samealla.
 Viha, viiltävin hampain niinkuin petokala,
 on väijyksissä mieleni pinnan alla.
 Te tulkaa, ystävät. Huoleti pursissanne
 te ohjatkaa yli mieleni, tuntoni aavain.
 Hän, kellä on ruorimiehenä vilpittömyys,
 sinen siinnon ja tähtien kuullon nähdä saa vain.
 Vaan mies, mi venheessään pahan tahdon verkot,
 petosmielin, ahneena saapuu kalastamaan,
 hän varokoon: hän on tunteva totisesti
 hain hampaan syöpyvän ytimiinsä hamaan!