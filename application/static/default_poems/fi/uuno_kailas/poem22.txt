Vainajat
 Minun huoneessani täällä
 öin liikkuvat vainajat.
 Miks viipyvät he maan päällä,
 mitä minulta tahtovat?
 
 Se kalpea nuori vainaa
 eli veljenä majassain.
 Mua myllynkivi painaa;
 minä olenko ollut Kain?
 
 Ja sen vanhan vaimon tähden
 en mitään rauhaa saa.
 Hänen surevat silmänsä nähden
 mua elon kauhistaa.
 
 Sekin luonani sielu hento
 käy aineettomuudessaan,
 joka kääntyä, tähdenlento,
 sai rajalta taivaan ja maan...
 
 Ovat ehkä he mielen harhaa
 ja varjoja muistojen.
 Mut muistojen kalmantarhaa
 jos näin jo vapisen,
 
 — mitä onkaan kuolema sitten,
 mitä silloin tiedänkään,
 kun henget vainajitten
 minä silmästä silmään nään?