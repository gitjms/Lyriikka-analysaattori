Kuoro
 On muinoin, kaukana täältä,
 Zeun, korkean jumalan,
 suun hengellä huminoinut
 puu lehdossa Dodonan,
 pyhä lähde kertonut,
 kuinka mikin kohtalo lankeaa.
 — Puu, lähde, ne puhuvat vielä,
 vain syvästi kuunnelkaa!
 
 Maan puoleen kasvosi käännä:
 maan virren kuulla saat;
 tai meriä kynnä, sulle
 meret laulavat laineikkaat;
 tai taivasta katso: sieltä
 valo sävelvirtoja tuo.
 Koko kaikkeus soittaa sulle.
 Mikä mahtava laulun vuo:
 
 Tuhatmuotoisen elämän laulu,
 tuhatkasvoisen kohtalon —
 sama kuitenkin ajasta aikaan
 kuin kierto auringon,
 yks, yhteinen kaikelle sille,
 mikä syntyy ja häviää.
 Sävel vaihtuu ja laulajat,
 mutta ei katoa laulu. Se jää.
 
 Se on tietäjälaulu: siitä
 oman kohtalos kuulla voit;
 se on vaelluslaulu, jossa
 sinä itse mukana soit,
 elit nyt tai vuostuhat sitten
 tai vielä et syntynytkään,
 olit ihminen, puu tai perho,
 laps tähden muun tahi tään.