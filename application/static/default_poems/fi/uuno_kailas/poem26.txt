Ihmisen määrä
 Ei ole ihmisen hyvä,
 jos hän on heikko,
 tuntea, nähdä ja elää
 kaikkea: kuilu on syvä,
 siellä on vaaniva peikko,
 
 Inhimillisen luota
 on moni mennyt
 — inhimillisen tähden.
 Hukkunut, harhaten suota
 viekkaita virvoja nähden.
 
 Toinen on — veljeni, tiedä —
 ihmisen määrä:
 kaikessa ihminen olla,
 suostakin polkunsa viedä
 vuorille, hyljätä väärä.
 
 Matkalla voi moni tällä
 langeta, nousta.
 Mutta jos itsesi hukkaat
 sielusi näännyttämällä,
 on sinun mahdoton nousta.
 
 Matkaan, veljeni, loiton
 määräsi nähden!
 Ihmisen ylpein arpa:
 tietäen turhaksi voiton
 taistella turhan tähden.
 
 Kauneus, untemme sisar,
 on opas meillä:
 laulaen kuoleva joutsen,
 lehdellä kasteen pisar,
 myös tomu kultainen teillä.