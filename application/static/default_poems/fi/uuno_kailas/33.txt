Eräs analyysi
 Hyvät kuulijat, nähkää pullo tää!
 Se on seitsemäs ihme. Tietäkää:
 se löydetty aarrearkust' on
 pyhän kemistikuningas Salomon.
 Hyvä kuulijat, tarkoin katsokaa
 tätä nestettä pullossa kimaltavaa.
 Joka hetki se vaihtaa väriään.
 Tämä neste on elämä nimeltään.
 Se on ollut tieteelle arvoitus,
 on tuntematon sen koostumus.
 Minä myös sitä aikani tutkia koin,
 sadat yöt sitä turhaan analysoin.
 Kuten näitte sen muuttuvan väriltään -
 nyt on vaihtunut mustaan synkimpään
 sen äskeinen liekin-kirkkaus -,
 niin muuntuu myös sen koostumus.
 Kuka voi sen tutkia - kaaoksen!
 Se on aaltoilu vihan ja rakkauden,
 se on itku ja nauru ja lepo ja työ,
 se on taivas meille ja hornan yö.
 Mut toinen Salomon pullo tää,
 hyvät kuulijat, kuoleman sisältää.
 Teen kokeen. Synteesi on se uus:
 elon, kuoleman summa, ikuisuus.
 Kas näin: minä nesteet sekoitin.
 - Mitä katsotte silmin kauhistuvin?
 Ahaa - seos tyhjiin häviää!
 Hahaa, koe mainio! Tyhjä jää - - -